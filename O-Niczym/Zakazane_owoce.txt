*Zakazane owoce by Bartłomiej Żarnowski CC BY-SA*

*Wrocław 2015*

# Zakazane owoce

Masochistę poznałam dawno temu. Jeszcze w młodości, gdy był czas na eksperymenty i poszukiwania. Spotkaliśmy się w pewnym lokalu, mniejsza z tym. Od tego czasu kumplujemy się, nie wiem, ile to już lat. Zazwyczaj wpadam do niego na kawę, raz czy dwa razy w miesiącu. Ma na tym punkcie kręćka, kawy znaczy się. Jego ekspresso potrafiłoby postawić trupa na nogi. Podobno nauczył się tego będąc w Turcji, mała, czarna, słodka i pieruńsko mocna. Niestety, ostatnio szczęście się od niego odwróciło, wylądował w szpitalu. Niby nic poważnego, ale sami wiecie, kilkudniowa wizyta w tamtejszych pokojach gościnnych potrafi zabić dobry humor. No więc dzwoni do mnie, jak to ma w zwyczaju, i zamiast zaprosić na posiadówę do swojego M3, proponuje, abym go odwiedziła na oddziale. Gastrologia nie brzmi zbyt zachęcająco, miał jakiś zabieg, leży na sali na której wszystkim wpisano ścisłą dietę. Starałam się wykręcić, że niby obowiązki, praca, sami wiecie. Jednak nie dał za wygraną: “Przychodź, spodoba ci się!”. Zabił mi tymi słowami gwoździa, zna mnie dobrze, cholera jedna, i wie, że jest tam coś, co na pewno będzie mnie kręcić. “Ubierz się fajnie i nie zapomnij popsikać się tymi owocowymi perfumami” — brzmią jego słowa. Nie wiem, co też się mu ubzdurało? Jednak ciekawość i pokusa wygrywają. Stoję przed lustrem i zastanawiam się,  co miał dokładnie na myśli? Chodzi o wierzch, czy spód? Nie wypada przecież iść do szpitala ubrana jak dziwka, zresztą ja nie z tych. Co prawda widział mnie  nieraz w samej bieliźnie, ale nigdy do niczego nie doszło. Ostatecznie decyduję się na czarną koronkę, mam taki fajny komplet od Victoria Secret. Coś, co wszystkich moich facetów kręciło niemiłosiernie, czarne figi frywolnie wycięte, pół przejrzysty push up i pas. Waham się jeszcze chwilę przy wyborze pończoch: gładkie jednolite czy może z jakimiś haftami? W końcu wybieram te pierwsze. Oceniam się krytycznie, stojąc przed wielkim lustrem, jest dobrze. Z szafy wyciągam obcisłą spódnicę, sięga tuż nad kolana, niby nic nadzwyczajnego, ale rozporek do połowy uda przyciąga wzrok. Do tego biała bluzka, całkowicie nieprzejrzysta, gęsty materiał. Tyle że nie mam zamiaru zapinać jej pod samą szyję. Zgodnie z zaleceniem przyjaciela spryskuję się mocno owocowymi perfumami. Pachnę teraz niczym kosz pełen darów natury. Wkładam buty na małym niskim obcasie i ponownie przeglądam się w lustrze. Może jakiś mały dodatek? Korale? Nie jestem pewna. Upinam włosy, nie lubię, jak powiewają swobodnie, zresztą wiatr je zawsze potarga i wyglądam wtedy jak siedem nieszczęść. Sięgam po płaszcz, długi i ciepły, kryjący w swoim wnętrzu wszystkie pokusy.
        Szpital jest wielkim molochem, kilka budynków rozsianych po parku, strzałki kierują cię wszędzie i nigdzie. Strażnik przy bramie był średnio pomocny, w końcu docieram na informację. Pielęgniarka ma topografię kompleksu w małym palcu, w kilku zdaniach opisuje, jak dotrzeć do sal gastrologii. Kieruję się zgodnie z wytycznymi, jeszcze szybka rozmowa z dyżurną oddziału i już wiem, gdzie leży mój znajomy. Pokój 316, niestety muszę założyć foliowe “bambosze” na obuwie, trochę to psuje mój image. Jednak zimne spojrzenie pracownicy kompleksu daje jasno do zrozumienia, że opór jest bezcelowy. Zaopatruję się w osłonki i sunę przez jasno oświetlony korytarz, zapach antyseptyków jest wszechobecny. W końcu staję przed drzwiami, nie wiem, czy pukać? Chyba nie… Jednak na wszelki wypadek robię to, po czym wchodzę, nie czekając na odpowiedź. Pomieszczenie jest dosyć małe, sześć łóżek ustawionych pod ścianami równolegle do okien. Chyba niedawno remontowali tę  część, w środku jest schludnie i czysto, biało pastelowa kolorystyka,  jaką pamiętam z oddziałów chirurgicznych, nie doprowadza do depresji. Gdzie zgniła zieleń bardziej pasowała do koszarów wojskowych niż do sal operacyjnych. Dostrzegam go na środkowym łóżku po lewo, uśmiecham się i witam:
— Cześć, Janek, co się stało, łobuzie jeden, że skończyłeś w szpitalu?
— Siemka! Długa opowieść, żołądek się na mnie obruszył… gadzina jedna. Tam masz wieszak. — Wskazuje palcem. — Zaraz załatwię ci krzesło.
        Ściągam płaszcz i odwieszam we wskazane miejsce, owocowa woń wydostaje się na zewnątrz, uderzając w pacjentów niczym tsunami. Rozglądam się ukradkowo dookoła, dwóch kolesi koło pięćdziesiątki i jeden młodziak. “Lokatorzy” pożerają mnie wzrokiem, przełykając przy tym ślinę. Wraca mój  kumpel, popychając przed sobą białe krzesło na kółkach.
— Zaproponowałbym ci, abyś siadła na łóżku, ale pielęgniarki to straszne  zołzy. Krzyczą, że nie można, bo pościel się brudzi.
— Nic nie szkodzi, porządek przede wszystkim. — Siadam, zakładając nogę na nogę,  rozcięcie rozsuwa się, odsłaniając moje udo aż do haftowanego wykończenia pończoch.
        Widzę, że na Janka też to działa, przygląda się lekko zaczerwieniony. Przełyka ślinę i po chwili burczy mu w brzuchu. Więc o to mu chodziło? Ach ten jego masochizm… Postanawiam pociągnąć temat.
— Wybacz, że nic nie wzięłam do jedzenia, nie wiedziałam, czy można. W końcu gastro pewnie ma jakieś obostrzenia?
— Ooo, kochana, jak oni nas tutaj męczą! Ciągle jemy kleiki!
— Kaszka na mleku?
— Nie ma takich luksusów, na wodzie! Bynajmniej nie mineralnej, tylko podłej kranówie!
— Barbarzyństwo! — Kręcę głową w geście niedowierzania i zaprzeczenia.
— Nie mogę się już doczekać, aż mnie stąd wypuszczą i zaprosisz mnie na kolację, jak co piątek…
— Hmm… po takim poście będę musiała się postarać… — Nie wiem, o czym on mówi, nigdy nie mieliśmy takich spotkań.
        Znam to spojrzenie, coś mu chodzi po głowie, po chwili łapię ten perwersyjny pomysł. Uśmiecham się w myślach do siebie, mały diabeł. Na łóżku naprzeciw mnie młody leży na boku, udając, że czyta książkę, jednak jego spojrzenie coś nie może utrzymać się na kartkach.
— Przynajmniej nie macie tutaj lodówki. Na oddziale poniżej zimno jak w psiarni, a tutaj niczym na plaży w Chorwacji. — Mówiąc to, rozpinam dwa górne guziki koszuli, po czym ruszam nią, wachlując się, kolejna fala owocowej woni rozlewa się po sali. — Więc, kiedy cię wypisują?
— Myślę, że w czwartek. Czekam jeszcze na konsultacje po badaniach.
— Czyżby atak wielką rurą?
— Żebyś wiedziała, lekarze to psychole!
— Oj, nie przesadzaj… To prawie jak łykanie parówki… — Uśmiechnęłam się słodko.
— Że niby jak? Wsadzasz je sobie w nos i przepychasz aż do żołądka?
— O, takiej wariacji nie znałam. — Zbił mnie trochę z tropu. — Nie narzekaj, na znieczuleniu nic nie czuć.
— Wyobraź sobie, że akurat im się skończyło… A poza tym cytuję: “To nic strasznego, dwie minutki i po krzyku”
        Tak, jasne. Już my obydwoje wiemy, czemu nie było znieczulenia. Kręcę głową, udając współczucie.
— Więc na co masz ochotę w ten piątek? — Wracam do jego diabelskiego planu.
— Coś amerykańskiego, niezdrowego i ciężko strawnego. Jak na zakończenie wakacji…
— Czyżby hamburger chodził ci po głowie? Akurat wczoraj jadłam… ale myślę, że poświęcę się jeszcze raz, w końcu nie codziennie wychodzi się ze szpitala… Niestety, kotlet z patelni, bo grila w zimie nie rozpalimy. Może być?
— To zależy, czy potrafisz zrobić coś wartego grzechu… wiesz, latem jest dużo prościej.
        Młody już nawet nie udaje, że czyta, jego twarz jest blada i napięta. Umysł walczy z tym, co słyszy, żołądek wydaje odgłosy radosnego pobudzenia. Odkłada książkę i szykuje się do wyjścia. Nie mam zamiaru mu na to pozwolić. Nachylam się nad Jankiem, sięgając po jego kartę pacjenta. Koszula ukazuje większość zawartości stanika, wzrok młodego samca podświadomie namierza cel. Prostuję się, przyglądając się napisom na tabliczce trzymanej w dłoni, nic ciekawego, ale nie o to w tym chodzi. Zmieniam pozycję, przekładając nogę niczym w kultowej scenie “Nagiego instynktu”. Nie ma szans, aby cokolwiek zobaczył, nawet rąbek koronki, ale wyobraźnia robi swoje. Młody zmienia zdanie, kładąc głowę na poduszce, jest mój.
— Opowiedziałabym ci o tym wczorajszym… ale nie chcę cię męczyć, jak żyjesz na samej kaszce…
— Daj spokój, chcę zgłosić poprawki, póki jeszcze nie jest za późno.
— No więc wzięłam dużą bułkę. — Usiadłam na płasko, kładąc kartę pacjenta na kolanach i pokazując rozmiar pieczywa dłońmi. — Przekroiłam ją na pół i lekko podpiekłam, aby była chrupiąca.
— Jasna sprawa… — Janek lekko  przymrużył oczy.
— W sklepie koło mnie zmielili mi ładny kawałek ligawy wołowej, dopiero później zorientowałam się, że trochę przesadziłam… dwieście dwadzieścia gram czystej wołowiny! Boże, nie mogłam uwierzyć, że to zjadałam sama!
        Zrobiłam krótką pauzę, po czym kontynuowałam.
— Wymieszałam z pieprzem, solą i tymiankiem. Na koniec duża łyżka słodkiej papryki i obficie skropiłam sosem Habanero. Kotlet wyszedł o taki! — Znowu pokazałam dłońmi.
— I sama to zjadłaś? Nie wierzę! Pewnie spaliłaś go na wiór!
— Jak ty mnie, kochaniutki, nie znasz! Oglądałam na youtubie program, jak to się robi. Patelnię z oliwą rozgrzałam i wrzuciłam go na trzydzieści sekund na każdą stronę… Z wierzchu się ładnie przypiekł, a środek różowiutki i mięciutki… A jaki soczysty!
— Będziesz musiała się z tego spowiadać!
— Później już było prosto. Na bułę ketchup, sałata i grube plasterki cebuli… na to trzy centymetrowy kotlet i dwa plasterki sera. Całość smarujemy sosem majonezowo—musztardowym i posypujemy siekanymi jalapeno. Wykańczamy kilkoma plasterkami pomidora i przykrywamy bułeczką!
        Burczenie w brzuchu niczym w systemie kwadro było dla mnie nagrodą niczym kanonada braw.
— Jedyny problem to aby to zjeść. Hampek wychodzi taki gruby! — Ponownie wspomogłam się rękoma. — Ciężko go do buzi zmieścić, no i sosy z niego kapią… wiesz, jest to trochę problematyczne dla mnie. — Spojrzałam wymownie w dół na piersi.
    Młody wyglądał niczym  wilczur z kotletem w pysku, złapany na gorącym uczynku przez właściciela. Wie, że mu nie wolno, ale za nic nie chce wypuścić zdobyczy, której smak czuje na języku. Nagle otwierają się drzwi, wchodzi lekarz i otwiera okno. Czar pryska, misternie przygotowana pułapka rozpada się. Uśmiecham się do Janka, jego twarz pełna jest szczęścia i bólu… Żołądek chyba daje mu się we znaki. Żegnam się i wychodzę. Ciężko mi ukryć uśmiech, idąc po korytarzu, dobrze że założyłam nieprzejrzystą koszulę. Ukrywa moją gęsią skórkę. Bycie umiarkowaną sadystką to nie bułka z masłem.
