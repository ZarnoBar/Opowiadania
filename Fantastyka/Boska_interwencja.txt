*Boska interwencja by Bartłomiej Żarnowski CC BY-SA*

*Wrocław 2015*

#Boska interwencja

Głos dobiegał zza moich pleców. Odwróciłem się i zobaczyłem mężczyznę w średnim wieku, o doskonałej opaleniźnie i budzących sympatię rysach. Siedział w białym garniturze na krzesełku przy niewielkim okrągłym stoliku. Nieopodal stało drugie wolne siedzisko. Reszty krajobrazu dopełniała zielona, falująca łąka ciągnąca się po horyzont. Sielankowatości obrazowi dodawało błękitne niebo upstrzone barankami białych chmurek.
- No w końcu, Arturze! - odezwał się nieznajomy. - Naprawdę, straszne utrapienie z wami ateistami!
- Przepraszam, ale nie przypominam sobie, abyśmy się poznali…
- Oczywiście, mój drogi, oczywiście! - zgodził się ze mną, uderzając otwartymi dłońmi o kolana. - Przecież mówiłem, że same kłopoty z takimi jak ty!
- A co dokładnie ma pan na myśli? - spytałem, bacznie obserwując jegomościa.
- Nie sposób się porozumieć… Natchnąć, podsunąć pomysł i tak dalej, i tak dalej.
- Niestety, nic nie rozumiem.
- No dobrze. Zacznę może od początku… Usiądź może sobie, bo chwilę nam to zajmie.
Rozważyłem jego słowa i ostatecznie zdecydowałem się przyjąć zaproszenie. Nie wyglądał na groźnego, może co najwyżej na lekko roztargnionego. Zresztą poza naszą dwójką łąka była całkowicie pusta, więc nie miałem nic lepszego do roboty.
- Otóż, mój drogi przyjacielu - rozpoczął mój rozmówca - tak się składa, że od ładnych kilku tygodni próbuję się z tobą skontaktować. Jednakże, gdy wracasz ostatnimi czasy do domu, jesteś tak zmęczony, że padasz i zasypiasz niczym kamień. Po prostu nie sposób się przebić przez to otępienie!
- To prawda, mam sporo pracy w laboratorium - potwierdziłem.
- O tuż to! W tym właśnie celu chciałem się z tobą skontaktować! Można powiedzieć że jestem przedstawicielem naszej rady. Mamy dla ciebie zadanie!
- Jeśli wasza organizacja jest nielegalna, nie liczcie na moją współpracę! Zresztą wciąż nie wiem, o co w tym wszystkim chodzi.
- Więc głównie jesteśmy zainteresowani nauką. W szczególności fizyką.
- Proszę mówić dalej…
- Chcemy, abyś przekonał innych naukowców, aby zaprzestali wszelakich badań w dziedzinie cząstek elementarnych.
- Pan raczy żartować! - Spojrzałem na niego, nie dowierzając. - Reprezentujesz jakąś sektę?
- Wręcz przeciwnie! - Wyglądał na lekko obruszonego. - Jestem jednym z Bóstw, raczej o mnie nie słyszałeś, moi wyznawcy zamieszkiwali kiedyś Polinezję. Dawne czasy.
- No dobrze! - Postanowiłem pograć w jego gierkę. - Załóżmy czysto hipotetycznie, że ci wierzę. Wytłumacz mi, proszę, co ma wspólnego fizyka molekularna z wami?
- Wbrew pozorom bardzo dużo! - Wyglądał na ucieszonego. - Bo widzisz, jako że wszystko od nas zależy, my ustalamy jak ten świat działa, jego prawa i tak dalej… Wasze działania są dla nas bardzo problematyczne…
- A na czym dokładnie ten problem polega?
- No jak to na czym? Ktoś przecież musi najpierw wymyślić to, co wy odkryjecie! - Wyglądał na zaskoczonego moim zdziwieniem.
- Otóż, mój drogi, my nic nie wymyślamy. - Uśmiechnąłem się dobrodusznie, miałem już takie rozmowy nieraz ze studentami. - My, stosując naukowe podejście i metodologię, opracowujemy hipotezy, które następnie weryfikujemy eksperymentalnie…
- Tak, tak… wiem, wiem; nic nie zrozumiałeś… Wy sobie eksperymentujecie, a my musimy przygotować to wszystko zawczasu, abyście wy mogli odkryć! No i na początku to było nawet zabawne, wiesz Newton i jabłko, Pitagors i jego trójkąty. Zresztą, sam wiesz, o kim mówię.
Słuchałem, zastanawiając się, czym jeszcze mnie zaskoczy ten zwariowany jegomość.
- Nie powiem, na początku było zabawnie. Byliście całkiem pocieszni z waszymi teoriami i sposobami ich weryfikacji. No, ale gdzieś dwieście, trzysta lat temu zaczęliście przesadzać. Czy ty w ogóle zdajesz sobie sprawę, ile my się namęczyliśmy z Eulerem? Ten człowiek to była prawdziwa katorga, a von Neumann? Jeszcze gorszy! - Przerwał na chwilę, aby ochłonąć. - Ale to, co zgotowaliście nam w dwudziestym wieku, to jakieś tortury! Najpierw wpadliście na pomysł z komputerami! A dalej to już tylko gorzej i gorzej! Jak zaczęliście zderzać te… no jak im tam…
- Hadrony - podsunąłem rozmówcy trudne słowo.
- Dokładnie, rozpędzacie je do prędkości Ateny i łup! A my musimy wymyślać, co się wydarzy!
- Masz na myśli prędkość światła?
- Co? A tak, tak... wy to tak nazwaliście. Chociaż tak naprawdę wpadła na ten pomysł Atena. Stwierdziła, że trzeba powiedzieć, że szybciej się nie da i już. W innym przypadku będziecie to drążyć i drążyć, aż w końcu powariujemy wszyscy.
- Więc co proponujesz?
- Chcemy, abyście przestali! To, że w nas nie wierzycie, jeszcze możemy przeboleć, wy sobie życie spokojnie i my też, nie wadzimy sobie, jest spokój. Tylko że wy wiercicie dziurę w brzuchu! A co będzie, gdy to albo tamto i tak w kółko. No i wtedy my musimy pracować. Non stop, doszło do tego, że musimy spowalniać czas, aby nadążać z nowymi prawami!
- Mój drogi, gdybyś się znał na mojej pracy, to byś wiedział, że w świecie atomów nic nie jest ustalone. Możemy co najwyżej powiedzieć z jakim prawdopodobieństwem coś się wydarzy. - Uśmiechnąłem się wyrozumiale.
- Chłopcze, ty mnie nie ucz o leptonach i innych kwarkach, bo mam je w małym paluszku. To, że nic nie możecie na pewno określić, wynika z tego, że jeszcze nie doszliśmy do porozumienia. Część postuluje wprowadzenie nowych cząsteczek, podczas gdy inni są raczej za zmianami w skali submikro. Raz już nam się udało przy przejściu z makro do mikro, poważnie rozważamy to samo podejście.
- Nasze badania dowodzą…
- Wasze badania to jedno, a co teoretycy kombinują, to drugie. Ledwo Shiva opracowała teorie boskiej harfy, a wy raptem czterdzieści lat później wyskoczyliście z teorią strun. To był dla bogini prawdziwy cios, była pewna, że załatwi sprawę na co najmniej pół milenium!
- No, nie jest to jeszcze zweryfikowane… Zresztą są nieścisłości.
- Tyle to i ja wiem, jak sądzisz, nad czym obecnie pracujemy?
- Nieważne. - Machnąłem ręką. - Obaj zdajemy sobie sprawę, że nie da się tego już zatrzymać. Postępu nie da się zawrócić, czy zastopować.
- I tu cię muszę zmartwić - przerwał mi, podnosząc rękę niczym nauczyciel. - Wolelibyśmy tego nie robić, ale sami nas do tego pchacie.
- Co masz na myśli?
- Jak tak dalej pójdzie, trzeba będzie rozpętać małą wojenkę.
- Nonsens, zresztą historia mówi, że nic tak nie napędza nauki jak konflikty zbrojne.
- Kiedyś może tak było, ale jak kilka atomówek spadnie tu i tam… a zupełnie przez przypadek tu i ówdzie będzie trzęsienie ziemi czy tsunami, to sprawa może się rypnąć.
Spojrzałem na niego wielce sceptycznie.
- Tak, tak, robiliśmy to już kilka razy. Wygrają ci bardziej barbarzyńscy, spalą trochę bibliotek, zetną trochę naukowców i sprawa przycichnie na kilka dziesięcioleci. Myślisz, że Aleksandria to tak sama się sfajczyła?
- Mamy zapisy historyczne…
- Ależ mój drogi przyjacielu! Twoja naiwność czasami aż mnie przeraża. Zresztą jak to nie pomoże, znajdzie się też jakiś meteoryt albo wulkan. Zjadliwy wirus? Zaburzenie linii pola magnetycznego Ziemi? O, to ostatnie dobre, że też wcześniej na to nie wpadliśmy.
- Nie da się zaburzyć…
- Da się, da się. Jeszcze tam nie dotarliście, więc nie wiecie, jak to działa, będzie trzeba to się zmieni podstawę pierwiastkowania, tu się dorzuci minus, a tam podzieli i zobaczycie takie linie pola, że wam oczy na wierzch wyjdą!
- Czy to groźba?
- Gdzieżby tam! Po prostu przesłanie z drugiej strony… Dajcie odpocząć, bo trzeba będzie dać dziecku klapsa! Oho… - Spojrzał na zegarek. - Czas na mnie. Niebawem zacznie się dysputa na temat czarnej materii, odwiedzę cię za miesiąc, aby dowiedzieć się, jaką decyzję podjąłeś. Proszę cię tylko, nie bierz tych pigułek na sen… Odrobina współpracy będzie poczytana jako pokojowy gest w drodze do rozwiązania naszego problemu!
