*"Bez powrotu" by Bartłomiej Żarnowski CC BY-SA*

*Wrocław 2019*

#Podróż

Deszcz padał coraz mocniej. Niewinna mżawka która siąpiła z szarego nieba teraz zamieniła się w potężną nawałnicę. W oddali huknął piorun przebijając się przez szum spadającej wody potężnym pomrukiem. Las chronił trochę przed porywistym wiatrem, ale tylko trochę. Późna jesień nie sprzyjała samotnym podróżnikom, tym bardziej takim którzy wyszli na niezbyt długą przechadzkę do wioski obok. Skrót przez zagajnik zamiast drogę skrócić wydłużył. Zimno powoli dawało się mi już mocno we znaki. Ledwo czułem palce u stóp, a co jakiś czas dreszcz przetaczał się po moich plecach. Spojrzałem w kierunku z którego dolatywały ostatnie promienie słońca, a właściwie ledwo widoczna poświata przebijająca się przez chmury. Nie wyglądało to dobrze, szaruga powoli przechodziła w mrok. Nocowanie w lesie którego nie znałem, pod przemoczonym płaszczem zdecydowanie nie był dobrym pomysłem. Zwłaszcza że od kilku dni nocą były przymrozki. Oparłem się o pobliskie drzewo przyglądając się kłębom pary które wydychałem. Powoli czułem że ogarnia mnie panika. Rozejrzałem się dookoła, las wydawał się taki sam w którą stronę nie patrzyłem. Żadnych punktów orientacyjnych. Musiałem szybko zdecydować co robić, albo za jakiś czas może ktoś znajdzie moje pobielałe kości, albo i nie. W końcu wilki nie pogardzą szpikiem... Ostatni raz omiotłem okolicę wzrokiem i ruszyłem w kierunku w którym miałem wrażenie że las stawał się rzadszy.
Nie próbowałem już nawet ocierać glutów kapiących mi co jakiś czas z nosa. Owinąłem się tak szczelnie jak tylko się dało przemokniętą szmatą która kiedyś była płaszczem. "Lodowy całun", niespodziewana myśl podsunęła zasłyszane kiedyś w jakieś historii określenie. Czułem się właśnie tak jakby moje ubrania były uszyte z mrozu, który powoli wyżerał z mojego wnętrza resztki ciepła. Potknąłem się na jakiejś gałęzi i wykonałem dziwny taniec mający utrzymać mnie na nogach. Sztuka o tyle trudna że wytaplane w błocie liście były śliskie niczym zaskroniec. Gruchnąłem o ziemię z głuchym jękiem. Chwilę później okolicą wstrząsnął kolejny piorun spowijając wszystko w bladym blasku. Podniosłem się i nie tracąc czasu na strzepanie błota z siebie ruszyłem dalej, miałem wrażenie że jeśli się zatrzymam przypieczętuje swój marny los. Kilkanaście kroków później omal nie wpadłem do strumyka, prawie nie widocznego w mroku i ulewie. Postanowiłem iść wzdłuż niego, chociaż ojciec zawsze mówił żeby unikać wody podczas burzy. Nie mogłem sobie jednak przypomnieć dlaczego. Zresztą nie miało to obecnie znaczenia, ta mała rzeczka była moim jedynym drogowskazem gwarantującym że nie krążę bez celu w tym samym miejscu. Przestałem liczyć ile razy się potknąłem i wywróciłem zanim dotarłem do małej polanki, w świetle kolejnej błyskawicy zobaczyłem coś co przypominało ruiny. Postanowiłem przeczekać w nich noc, może uda się skryć przed deszczem i wiatrem. Było już na tyle ciemno że ledwo widziałem co mam pod nogami, dalsza wędrówka nie miała żadnego sensu.
Ruinami okazała się kamienna wieża, nigdy o niej nie słyszałem. Zazwyczaj we wsi można usłyszeć plotki na temat każdego miejsca w promieniu dwóch dni drogi. A to przeklęte, a to niebezpieczne, i tak dalej. Najlepiej to w ogóle nie wychodzić bo licho wszędzie się czai. Po kilku chwilach udało mi się znaleźć wejście, drzwi wyglądały na wyłamane, to co z nich zostało wisiało bezwładnie. W środku było absolutnie ciemno, ale nie wiało. Zimne mury chroniły przed wiatrem, pozostałości dachu sprawiały że ulewa nie była aż tak dotkliwa. Posuwając się na czworaka, kluczyłem między połamanymi belkami i deskami, aż znalazłem miejsce w którym było w miarę sucho. Skuliłem się i trzęsąc się z zimna zastanawiałem się co robić dalej. Miałem w sakwie hubkę i krzesiwo, ale wątpiłem czy uda mi się rozpalić ognisko podczas takiej ulewy. Ręce trzęsły mi się tak że wątpiłem abym utrzymał cokolwiek w dłoniach. Postanowiłem poczekać aż się trochę rozgrzeje. Mimo że nic nie widziałem miałem wrażenie że świat kręci się dookoła, położyłem się i przycisnąłem głowę do posadzki. Nie byłem pewny czy mam otwarte czy zamknięte oczy, poza tym że czułem ruch powiek nic się nie zmieniało w kwestii tego co widziałem. Mrok był absolutny.
